Реальні інвестиції – це вкладення коштів у реальні активи як матеріальні (основні та оборотні виробничі засоби, будівлі, споруди, обладнання, товарно – матеріальні цінності), так і нематеріальні (патенти, ліцензії, “ноу – хау”, технічна, науково – практична, інструктивна, технологічна, проектно – кошторисна та інша документація).

До складу реальних інвестицій можна віднести два види вкладень. Перший вид – це вкладення в основний капітал, тобто видатки на машини, обладнання, будівництво та планові видатки на житлові будинки.

Другий вид – це інвестиції у товарно-матеріальні запаси, тобто видатки підприємства на додаткові запаси сировини, деталей та кінцевих товарів, що обчислюються як зміна запасів цих статей протягом певного періоду часу, скажімо за рік. Важлива риса інвестицій у товарно-матеріальні запаси полягає у тому, що, на відміну від інвестицій в устаткування, які завжди є плановими, ряд інвестицій у матеріальні запаси можуть бути не планованими, а їх питома вага та вплив на інвестиційні процеси є незначними.

За формами відтворення до реальних належать інвестиції, що спрямовуються на підвищення ефективності виробництва, оновлення, розширення та створення нових виробництв, реконструкцію виробництва, технічне переоснащення виробництва, створення нових технологій тощо.